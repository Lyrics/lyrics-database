Zaldiak datoz urrundik
trostan datoz, handi, lasai
grina-begi, amets-bisai
oihan beltzaren barrundik

Behor gorri, zaldi arre
berrogeien bat badira
oihan beltzetik argira
oin-hots, irrintzi eta barre

Berrogeien bat badira
piztion arineketa
urrundik badatoz eta
beti urruna begira

Azkar aurreratu ahala
zelaitzen doaz malkarrak
zituzten neke pixarrak
ere zelaituz bezala

Behin utzitako mendiak
halakoan parez pare
topatutakoan, bare
jaso dituzte begiak

Betiko muino berdean
jartzerakoan apatxa
mantendu dute arnasa
guztiek aldi berean

Zaldiak urrundik datoz
beren abialekura
itzultzearen tristura
gailendu zaie lehenengoz

Haatik behin behaturik
mendiak eta zelaiak
jaitsi dituzte bisaiak
ez da galtzeko astirik

Hartu zuten helburu zahar
hura ez dezakete ahantz
handik eta beti harantz
mendi berrietan zehar

Mendi berrienetatik
beti urruna begira
berrogei zaldi badira
den-dena dute aurretik


________________
Language  Basque
Name  Zalditeria gorriaren kanta
Artist  Ekida
Album  Manifestua
Track no  6
Year  2021
MusicBrainz ID  9923c16e-b5db-4b29-adfe-dd176e0d50d0
